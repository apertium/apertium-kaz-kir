Хо Ши Мин (шын аты — Нгуен Тат Тхань; бірнеше партиялық лақап аттары болған, соның бірі Нгуен Ай Куок (Нгуен — патриот), 1942 жылдан бастап — Хо Ши Мин) (19.5.1890, Нгуен провинциясы, Кимлиен елді мекені — 3.9.1969, Ханой қаласы) — Вьетнам ұлт-азаттық қозғалысының қайраткері, Вьетнам Демократиялық Республикасының тұңғыш президенті. Хюэдегі ұлттық колледжде оқыған. 1911 ж. Сайгондағы француздарға қарасты “Башон” зауытына мамандар даярлайтын училищеге оқуға түсіп, шет елге кетті. 1912 — 16 ж. француз және ағылшын компанияларының кемелерінде матрос болып істеді. 1916 — 19 ж. Ұлыбритания мен АҚШ-та тұрды. 1919 ж. Францияға қоныс аударып, Париж бітім конференциясы (1919 — 20) кезінде оған қатысушыларға вьетнам патриоттарының атынан Үндіқытай халықтарына тәуелсіздік беруді талап еткен меморандум жолдады. 1920 ж. желтоқсанда жаңадан құрылған Француз коммунистік партиясына кірді. 1924 ж. Коминтерннің 5-конгресінің жұмысына қатысып, отарлар мәселесі бойынша баяндама жасады. 1925 ж. Вьетнамның революцияшыл жастарының серіктестігін, 1930 ж. Үндіқытай коммунистік партиясын құрды. Революциялық қызметі үшін бірнеше рет сотталып, 1929 ж. сырттай өлім жазасына кесілді. 1934 — 38 ж. Шығыс еңбекшілерінің коммунистік университетінде оқып, Мәскеуде жұмыс істеді. 1941 ж. отанына қайтып оралып, елдің барлық патриоттық күштерін біріктірген Вьетнамның тәуелсіздігі үшін күрес Лигасын (Вьет-Минь) құрды. Вьетнамда 1945 ж. Тамыз төңкерісі жеңгеннен кейін ВДР Уақытша үкіметінің төрағасы, 1946 ж. наурыздан ВДР-дың тұңғыш президенті болды. ВДР партия — үкімет делегациясын басқарып, бірнеше рет Кеңес Одағына келіп қайтты. 1959 ж. 29 — 31 шілдеде Алматыда болып, Қазақ КСР-і ҒА-ның ғалымдарымен, “Есік” кеңшарының жұмысшыларымен кездесті. Ленин орденімен марапатталған. 1967 ж. елді қайта біріктірудегі еңбегі үшін Сайгон қаласына Хо Ши Мин есімі берілді.
