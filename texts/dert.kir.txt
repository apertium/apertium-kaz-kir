Дарт — медицинада кишинин кадимки ден соолугунун бузулушу, оору.

Дарт көпчүлүк жагдайларда айлана-чөйрөнүн таасирлерине, органдын ички жагдайлары жана тукум куу белгилерине байланыштуу болот. Дарттын пайда болуш себептерин изилдей турган окуу этиология деп аталат.

Дарт пайда болуш себептерине карата тукум кууй турган оору жана жуга турган оору болуп бөлүнөт:

   Тукум кууй турган оору — тукум куудан же баланын жаралуу учурундагы ар түрдүү оорулардан (патологиядан) пайда болот;
    Жуга турган оору — жугуштуу (илдет) жана жугуштуу эмес болуп бөлүнөт.

Дарттын өтүшү баштапкы, аныктоо жана аяктоо этабынан турат. Оорунун баштапкы этабынын жашыруун жана башталыш этаптары болот. Жашыруун этапта оорунун эч кандай белгилери байкалбайт. Кийин кошумча белгилери (алсыздык, бардык нерсеге кайдыгерлик, уйкунун бузулушу, табиттин болбошу, баш оорусу, ж.б.) билине баштайт.

Аныктоо этабында оорунун клиникалык белгилери (симптомдору) анык билинет. Оорунун аяктоо этабында оорулуу киши толугу менен же жарым-жартылай айыгат. Кээде ал өнөкөттүк түрдөгү ооруга айланат же өлүмгө алып келет. Көптөгөн оорудан алдын ала сактынууга болот. Ал үчүн саламаттык өмүр салтын сактоонун мааниси зор.
