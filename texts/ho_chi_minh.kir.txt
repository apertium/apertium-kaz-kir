Хо Чи Мин (чын аты — Нгуен Тат Тхань; бир нече партиялык тергеме аттары болгон, алардын бири - Нгуен Ай Куок (Нгуен — патриот), 1942-жылдан баштап Хо Чи Мин деп аталган) (19.05.1890, Нгуен провинциясы, Кимлиен калк отурукташкан пункту — 03.09.1969, Ханой шаары) — Вьетнам улут-азаттык кыймылынын кайраткери, Вьетнам Демократиялык Республикасынын туңгуч президенти. Хюэдеги улуттук колледжде окуган. 1911-ж. Сайгондогу француздарга тиешелүү “Башон” заводу үчүн адистерди даярдай турган училищеге окууга өтүп, чет өлкөгө кетет. 1912-16-жж. француз жана англис компанияларынын кемелеринде матрос болуп иштейт. 1916-19-жж. Улуу Британия жана АКШда турат. 1919-ж. Францияга көчүп кетип, Париж тынчтык конференциясы (1919-20-жж.) убагындагы анын катышуучуларына вьетнам патриотторунун атынан Индокытай калктарына эгемендүүлүктү берүүнү талап кылган меморандум жөнөтөт. 1920-ж. декабрда жаңыдан курулган Француз коммунисттик партиясына кирет. 1924-ж. Коминтерндин 5-конгрессинин жумушуна катышып, колониялар маселеси боюнча баяндама жасайт. 1925-ж. Вьетнамдын төңкөрүшчүл жаштарынын шериктештигин, 1930-ж. Индокытай коммунисттик партиясын курат. Төңкөрүштүк кызматы үчүн бир нече ирет соттолуп, 1929-ж. сырттан өлүм жазасына кесилет. 1934-38-жж. Чыгыш эмгекчилеринин коммунисттик университетинде окуп, Москвада жумуш кылат. 1941-ж. кайра мекенине кайтып, өлкөнүн бардык патриоттук күчтөрүн бириктирген Вьетнамдын эгемендүүлүгү үчүн күрөш Лигасын (Вьет-Минь) курат. Вьетнамда 1945-ж. Август төңкөрүшү жеңгенден кийин ВДР Убактылуу өкмөтүнүн төрагасы, 1946-ж. марттан баштап ВДРдин туңгуч президенти болот. ВДР партия, өкмөт делегациясын башкарып, бир нече ирет Советтер Союзуна келип кетет. 1959-ж. 29-31-июлда Алматыда болуп, Казак ССРи Илим Академиясынын окумуштуулары жана “Эшик” совхозунун жумушчулары менен жолугат. Ленин ордени менен сыйланат. 1967-ж. өлкөнү кайра бириктирүүдөгү эмгеги үчүн Сайгон шаарына Хо Чи Мин ысымы берилет.
